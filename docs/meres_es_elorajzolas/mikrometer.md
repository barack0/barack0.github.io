---
layout: default
title: Mikrométer
parent: Mérés és előrajzolás
nav_order: 3
---
# Mikrométer

A mikrométerek legfontosabb eleme a 0,5mm menetemelkedésű, nagyon pontos mérőorsó, amely a mérő felületet egy fordulat alatt 0,5mm-rel mozdítja el. A legegyszerűbb ilyen mérőeszközökkel 0,01mm pontossággal mérhetünk. A mikrométer mérésterjedelme 25mm, mivel a mérőorsón kialakított hosszabb menet pontossága már nem megfelelő. Ennek megfelelően 25mm-es méretlépcsőkkel különböző nagyságú mikrométerek készülnek (pl. 0-25, 25-50, 50-75, 75-100, 100-125mm-ig). A mikrométer használata során a következőkre ügyeljünk: mérés előtt ellenőrizzük a nullára állás pontosságát (nullázást). A pontos mikrométer orsójának játék nélkül kell a hüvelyben elfordulnia, összezárt állapotban – ha a mérőpofák között nincs semmi – 0 értéket kell mutatnia. Ügyelni kell arra, hogy a munkadarab és a mikrométer hőmérséklete azonos legyen. A nagy pontosságot igénylő méréseket +20°C-on kell végezni. A mikrométert nem szabad sokáig kézben tartani, mert felmelegszik és pontatlan mérési eredményt ad. A mikrométerek, mivel több darabból állnak, használat során elállítódnak, ezért a hitelesítésükhöz ellenőrző kalibereket, csapokat használunk.

![](/img/mikrometer.svg)
