---
layout: default
title: Tolómérce
parent: Mérés és előrajzolás
nav_order: 2
---
# Tolómérce

Egyetemes mérőeszköz. Külső, belső és mélységméretek mérésére alkalmas.

A gépiparban leggyakrabban használt tolómércék a műhely tolómérce, talpas tolómérce, a fogvastagságmérő tolómérce. A talpas tolómérce a mélységmérő tolómérce egyik változata, amely merev és súlyos talpú.

Leolvasási pontossága a nóniusz-beosztásától függően lehet:

 - 0,1 mm pontosságú (ma már szinte csak véletlenül találkozhatunk vele)
 - 0,05 mm pontosságú
 - 0,02 mm pontosságú
 
 ![A tolómérce részei](/img/tolomerce_reszei.svg)
 
 1. szár, főbeosztással
 2. álló és mozgópofa külső felületek méréséhez
 3. álló és mozgópofa belső felületek méréséhez
 4. mélységmérő
 5. nóniusz-skála
 
### Hogyan kell leolvasni a méretet a nóniusz-skála segítségével?

Ma már szinte csak véletlenül találkozunk 0,1 mm-es pontosságú tolómércével, de a nóniusz-beosztás ezen érthető meg a legkönnyebben, ezért ezzel kezdjük a tanulmányainkat. A 0,1mm leolvasási pontosságú nóniusz-beosztás úgy készül, hogy a főskála 9 mm hosszú szakaszát 10 egyenlő részre osztjuk. A nóniusz-skála egy osztása így 0,9 mm lesz, vagyis 0,1 mm-rel kisebb 1 mm-nél. Ha ennek a nóniusz-skálának a 0 osztása egy vonalba esik a főskála valamelyik beosztásával, akkor egész mm-t mérünk.

Ha a nóniusz-skála első osztása esik egy vonalba a főskála valamelyik beosztásával, akkor a nóniusz 0 osztása és vele a tolómérce mozgó pofája 0,1 mm-rel eltolódott.

![](/img/noniusz_beosztas.png)

Először az egész mm-eket kell meghatározni. Ezt a nóniusz 0 beosztásától balra eső első egész szám adja. Példánkban 51mm:

![](/img/noniusz_beosztas1.png)

A tized mm-eket pedig úgy kapjuk meg, hogy megkeressük, melyik nóniusz-beosztás esik egybe a főskála valamelyik beosztásával. Esetünkben ez a 0,6mm, tehát 0,6mm-t adunk még az egész számhoz. A teljes méret tehát 51+0,6=51,6mm.

Mint már említettük, a manapság gyakori tolómércék már szinte kizárólag 0,05mm pontossággal készülnek. Ezen tolómércéket úgy olvassuk le, mint a 0,1mm pontosságú nóniusz-skáláról. Először megállapítjuk a millimétereket a főskálán, majd megvizsgáljuk, hogy a nóniusz-skála hányadik osztása esik egy vonalba a főskála valamelyik beosztásával. Ahányadik osztás esik egy vonalba, annyiszor adunk 0,05mm-t az egész milliméterhez. Ha pl. a 7. osztás esik egy vonalba, akkor 7x0,05=0,35mm-t.
