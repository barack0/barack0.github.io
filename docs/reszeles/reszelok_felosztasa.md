---
layout: default
title: Reszelők felosztása
parent: Reszelés
nav_order: 1
---
## A reszelők felosztása és alkalmazása

A reszelőket vágás, felhasználás, alak, fogsűrűség és keresztmetszet (profil) szerint osztjuk fel.

**Vágás** szerint a reszelő egyszeres vagy kétszeres vágású lehet. Egyszeres vágású reszelőt lágy fémek (alumínium, ólom) reszelésére használunk főleg azért, mert a fogazat így nem ragad be. A kétszeres vágású reszelők fogazása két irányú, ún. keresztvágású. Kemény fémek pl. acél, sárgaréz, öntöttvas megmunkálására valók.

**Felhasználás** szerint a reszelőket felosztjuk: könnyű-, nehéz-, elővágó- (nagyoló) és fűrészreszelőkre.

A könnyű reszelők nagy finomságú reszelők, kis forgácsot reszelnek.
A nehéz reszelők alkalmazása a legelterjedtebb, a reszelőtest 300mm-nél hosszabb.
Az elővágó reszelőket durva nagyolásra és előreszelésre használjuk.
A fűrészreszelők teste háromszög keresztmetszetű. Fűrészek élesítésére alkalmazzák.

**Alakjuk** szerint a reszelőket felosztjuk lapos, keskenyedő és lyukreszelőkre.

A **vágás sűrűsége** szerint a reszelőket durva-, féldurva-, középfinom-, finom és nagyon finom reszelőkre osztjuk.

**Keresztmetszet** (profil) szerint a reszelőket felosztjuk lapos-, négyzetes-, háromszög-, kör-, félkerek-, hézag-, madárnyelv- stb. reszelőkre.

Finom munkákra tű- és pontossági reszelőket használunk. Könnyűfémek megmunkálására hullámvágású reszelőt használunk, edzett felületek megmunkálására pedig csiszoló vagy karborundum reszelőt.

A marással készült reszelők kevésbé ragadnak be, nagyobb a teljesítményük és pontosabbak a vágottakkal szemben.

A reszelők egyik fajtája a ráspoly (fareszelő). Nem fémes anyagok pl. fa, bőr, műanyag esetleg nagyon lágy fémek és ötvözetek megmunkálására használjuk.
